---
title: Chlapče
contentType: poetry
---

<section>

Chlapče!  
Viděl jsi mě,  
jak si nesu plnou láhev.  
Díval ses mi pozorně  
na prsty.  
Poslouchal jsi,  
jak volové kácejí ořešáky v ulici  
jeden za druhým,  
aby město vypadalo nově.  
Včera ti na internetu někdo nabízel  
další život.  
Mačkal a hladil jsi  
svoji čepici,  
když se mě tvá matka ptala,  
jestli mi něco říká láska.

Máš její oči a moje prsty.  
Jsi připraven,  
chlapče.

Ještě počkej,  
teď kouř z ranní kantýny  
stoupá do zmateného pruhu slunce  
a mění se  
v oranžový kouř.

— — —

Dneska u řeky  
řval jsi něco na mě\
přes kalné peřeje  
a nebylo ti rozumět,  
znělo to jako  

_Darmata!  
Ochcaná darmata!_

Řeka byla strašně dlouhá,  
řval jsi na mě,  
chlapče,  
mával nahnilou větví  
a oči jsi měl doširoka otevřené.  
Jako úvěr.

— — —

Nachystal jsem  
rajčatový salát na balkóně  
v tomhle poddolovaném městě.  
Budeš si to pamatovat?  
Vzpurná kusová červeň  
ve skle misek  
na kraji betonové římsy  
v srpnu.  
Zkrátka slavnost.

Lhal jsem ti po celý čas,  
chlapče,  
že se netahám s marností.  
Že usínám chvíli po tobě  
a nepekelcuju po samotách  
s varletem holé žárovky u stropu.  
Lhal jsem ti,  
že chlístance po stěnách  
jsou dobré mapy,  
že jsem četl smlouvu se světem  
a že je psána srozumitelným písmem,  
podobným matčinu rukopisu.  
Lhal jsem.  
Jen rajčata na betonu  
jsou pravda.

</section>
