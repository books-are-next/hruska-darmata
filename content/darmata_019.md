---
title: Mlčící
contentType: prose
---

<section>

To je on.  
Stává se to.  
Mutismus,  
říkají tomu studovaní lidé,  
náhlá ztráta řeči.  
Ze dne na den,  
člověk přitáhne ruce k tělu,  
ústa promění v linku,  
už nevydá slovo,  
vzlyk,  
ani vzdech.  
Místo smíchu jen výjimečně  
němé cenění,  
pláč bez slz.  
Nemluví ani ze snu.  
Postává při ostatních  
celý podélný  
jak úlek nebo hrozba.  
Příčina neznámá.  
Doktoři radí nenaléhat,  
a tak ostatní  
většinou jen přidají na síle,  
rozhazují ruce  
a mluví teď úporněji a víc,  
i za něho.

</section>
