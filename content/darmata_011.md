---
title: Prsa
contentType: prose
---

<section>

Nejprve uklidila celý pokoj.  
Pak si umyla ruce.  
Pak přinesla ty šaty na ramínku,  
ty nahé nové šaty, mírné jak řeka v září.

Už nevídám prsa své dcery.

Sune právě přes ně  
první večerní šaty.  
Čekám venku.  
Mám možnost se rozhlédnout.  
Visí tu společné fotky,  
nadávka na vzkazu, obrázek anděla.  
Stopy boje s němotou.  
Za domy,  
obrostlými lišejníkem satelitů,  
vydřené jebací lesíky  
se šutry starého sněhu  
sežehlého sírou psí moči.  
Červenomodrá odhodlanost  
mateřské školky.  
Budova magistrátu, ředitelství koncernu,  
autopark.  
Slyšet neustávající šelest  
přesunovaných peněz.  
Slyšet tlumenou řeč holportů,  
aplausy  
muzikálového dojetí.  
Teď  
do toho všeho  
vstoupila z pokoje moje dcera,  
ve večerních šatech  
přes bílou záři,  
kterou už nikdy neuvidím.

</section>
