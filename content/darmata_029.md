---
title: Palivo
contentType: prose
---

<section>

Vezmeš piliny  
co zůstaly po stromech  
smícháš  
s dávno vyjetým olejem  
přepáleným tukem  
nevysvíceným petrolejem  
a narveš to  
do prázdných petlahví  
se vztekem  
na celé vyrabované město  
na celý vybrakovaný život  
zavřeš  
a v prosinci házíš do kamen  
jmenuje se to _Ostravská raketa_  
poznáš ji podle hustočerného dýmu  
a neurvalého tepla

</section>
