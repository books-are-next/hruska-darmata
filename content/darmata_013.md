---
contentType: prose
---

## Škrábnutí

Jak můžeš takhle čistě zpívat  
tak pozdě?  
Mezi zběsile vystřílenými nábojnicemi  
lahví.  
Mezi psisky na dlouhých nohách  
a igelitovými cáry  
skoro stejně rychlými.  
Mezi černými zmijemi  
zahozených pneumatik.

Slušní lidé zaspávají zkázu.  
Zas zpíváš,  
tak jednoduše,  
jako když se škrábnutím poznává hematit.  
Za chvíli  
se pozdě přesype v brzy  
a pak nebude už slyšet nic  
ve vstávajícím jeku  
hromadění.
