---
title: Před jeskyní
contentType: poetry
---

<section>

Nahoře,  
na cestě do ledové jeskyně,  
ti úplně dojdou síly.  
Zlá funkce štítné žlázy  
nebo který čert.  
Valící se nehybnost krápnění,  
masivy něžných odstínů,  
nedotčená bílá zjevení  
čekají!  
Ale ty  
jako strašlivě staré dítě,  
ruce v sobě, nejde to.  
_Nic_, opakuješ, _nic_.  
Jako bys právě šacovala nazpátek  
celou minulost.  
Jako bys cosi horečně hledala po  
všech regálech, almarách, oltářích,  
mezi dívčími i mateřskými šaty,  
ztloustlými romány i vyzáblinami sklenic.  
_Nic._

Pak se sem vrátíš.  
Jsi jenom holý přísudek dechu  
v prázdnu svahu  
před komickou cestou dolů.  
Jsi jenom z velmi tmavých očí  
nedaleko nespatřeného ledu.  
Pomalu  
se obrátíš ke mně.

</section>
