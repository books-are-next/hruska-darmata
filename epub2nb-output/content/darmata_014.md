---
title: Přebytek otce
contentType: poetry
---

<section>

To maso,  
to nadbytečné těžké maso otce,  
které se k vám hrne.

Už trochu couváte.  
Už si všimnete propáleného  
rukávu bundy,  
zamazaného lokte.

Ale pořád ještě stojíte,  
hledíte vstříc,  
říkáte si otec,  
věčná noční hlídka,  
která právě vešla do světla,  
halapartny a praporce  
rozházené neklidem.  
Zas někde vrhal do tmy kameny,  
počítal a poslouchal,  
kdy se co ozve.

A teď se hrne sem,  
do vašeho odrůstání,  
přebytek otce.

</section>
