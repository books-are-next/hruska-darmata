---
title: Obrys
contentType: poetry
---

<section>

Máš čtvrtmilion,  
Adame.  
Půjčili ti fešáci s rychlým chápáním,  
jakmile uslyšeli,  
že chceš začít žít,  
když už jsi tak dlouho míchal maltu.  
Věděli, že nevíš,  
kolik má čtvrt milionu nul,  
a nazvali tě klientem.  
Propisku,  
kterou jsi se podepsal,  
ti nechali.

Mezitím se setmělo.

Jsi  
s čtvrtmilionem.  
Jde s tebou,  
takže obrys tvé postavy  
je hned o něco ostřejší,  
když mizíš  
v prázdné barabizně podzimu  
za plotem pocintaným  
psím vínem.

</section>
