---
title: Bota
contentType: poetry
---

<section>

Sundej tu botu.  
Poslední dětské číslo.  
Na lepidlu návod  
výsměšně malým písmem,  
budeš ho muset přečíst ty.  
Skloněni  
nad zasviněnou mokrou botou.  
Zdrsníme povrch pryže,  
necháme v prasklině pracovat chemický proces. Uvědom si,  
že i naše těla jsou z kyslíku a uhlíku  
pradávných hvězd.  
Dalekých, osamocených hvězd.  
Mluvíš o mamince.  
Tak polož prst na smyčku,  
slepenou podrážku stáhneme tkanicemi.  
Svištící noc,  
bláznivě svázaná bota.  
Poslední dětské číslo.

</section>
