---
title: "O\_život"
contentType: poetry
---

<section>

Pokud vím, Adame, říkal jsi, že máš strach o život.  
Že jsi musel platit její dluhy, její pokuty i její pojištění.  
Že ti vyhrožovala chlapy z vedlejších vchodů.  
Vyprávěl jsi, jak tě skřípli u sklepa, když jsi se kradl  
štípat kradená prkna do kradených kamen.  
Jak se ti smála, když jsi se sekl a přinesl zamazané třísky.  
Jak nadávala, že špatně hořely.  
A jak jsi tam nakonec musel nechat i pracovní boty,  
     když jsi utíkal.  
Říkal jsi, Adame, že máš strach o život.  
Tak co tu teď meleš o ženské zimě  
a nové hromadě  
krásného kradeného dřeva…

</section>
