---
title: Pořádného tuňáka
contentType: prose
---

<section>

Janu Balabánovi

Pořádného tuňáka  
aby s námi otřáslo  
to nehasnoucí stříbro ryby  
plesknuté do listů novin  
mrtvých novin na ryby  
Pořádného tuňáka  
který by stačil na nějaký čas  
aby nás zase jednou  
záblo v zápěstích  
nad těžkým stříbrem světa  
pronést ho kolem  
strmých zad  
bankovních domů  
a společně pak doma rozbalit noviny  
předvolební držky potřísněné rybinou  
vyhlížejí ještě vychcaněji  
veliké tělo na mělčině novin  
na mělčině stolu  
Pořádného tuňáka  
až se rozčeří  
seprané volány domácího ticha  
až si najednou vzpomeneme  
co všechno jsme tady sakra  
chtěli

</section>
