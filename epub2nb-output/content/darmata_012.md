---
title: Řeknu ti
contentType: poetry
---

<section>

z odposlechnutého rozhovoru dvou chlapců

můžeš házet hořící slepice  
a zabiješ ho  
a získáš jeho schopnosti  
on přišel se žralokem  
který může chodit  
je silný jako ty  
vysál ti útok  
a ty musíš dát pancéřové želvě  
dvě stě lahviček  
máš rohy na hlavě  
a můžeš z nich střílet blesky  
fontánky ti dodají bič  
je druhé ráno  
bič a meč  
když si želvu necháš  
budeš ji muset nosit  
má samuraje  
ale můžeš se prokopat ven  
jenže bažiny jenže žáby  
nechoď na ně zkus se skamarádit  
každá má dvacet pět tisíc útok  
jedině ve spánku  
tam mají obranu nula  
jestli nějaká přežije  
zabije  
pět vesnic tři hrady  
nalevo most  
velké pavouky nezničíš  
ale můžeš si sehnat bytosti  
řeknu ti takhle:  
našel jsi obrovské skladiště životů  
sedneš si na šutr a čekáš

</section>
